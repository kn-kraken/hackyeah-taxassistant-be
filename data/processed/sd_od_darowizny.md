# Rozliczenie podatku SD od darowizny

## Czy podlegasz obowiązkowi podatkowemu

Jeśli nabyłeś własność rzeczy lub praw majątkowych na terytorium Polski w drodze:
- Darowizny,
- Polecenia darczyńcy,
to otrzymany przez Ciebie majątek podlega opodatkowaniu podatkiem od spadków i darowizn.

### Sprawdź, co podlega opodatkowaniu

Podatkowi nie podlega otrzymanie darowizny o wartości nieprzekraczającej kwoty wolnej od podatku, która wynosi:
- 36 120 zł – dla osób należących do I grupy podatkowej,
- 27 090 zł – dla osób należących do II grupy podatkowej,
- 5733 zł – dla osób należących do III grupy podatkowej.
Jeżeli otrzymałeś darowiznę, której wartość przekracza kwotę wolną od podatku, podlegasz obowiązkowi podatkowemu.

### Sprawdź, do jakiej grupy podatkowej należysz

Pamiętaj: Przy obliczaniu kwoty wolnej od podatku, sumuje się wartość otrzymanej darowizny z wartością rzeczy i praw majątkowych nabytych od tej samej osoby (np. tytułem darowizny, nieodpłatnego zniesienia współwłasności) w okresie 5 lat poprzedzających rok, w którym nastąpiło nabycie ostatniej darowizny.

Podstawa prawna
- **Ustawa z dnia 28 lipca 1983 r. o podatku od spadków i darowizn**
- **Rozporządzenie Ministra Finansów z dnia 20 listopada 2015 r. w sprawie wzoru zgłoszenia o nabyciu własności rzeczy lub praw majątkowych**
- **Rozporządzenie Ministra Finansów z dnia 27 listopada 2015 r. w sprawie zeznania podatkowego składanego przez podatników podatku od spadków i darowizn**
- **Rozporządzenie Ministra Finansów z dnia 22 sierpnia 2005 r. w sprawie właściwości organów podatkowych**

## Kiedy powstaje obowiązek podatkowy

Przy nabyciu darowizny obowiązek podatkowy powstaje, co do zasady, z chwilą:
- Złożenia przez darczyńcę oświadczenia w formie aktu notarialnego,
- Przekazania darowizny obdarowanemu w razie zawarcia umowy bez zachowania formy aktu notarialnego.
W przypadku, gdy dostałeś darowiznę i nie zgłosiłeś jej w celu opodatkowania lub zwolnienia od podatku, a jej nabycie będzie potwierdzone pismem, obowiązek podatkowy powstaje z chwilą sporządzenia pisma. Jeżeli nabycie to nie zostało zgłoszone do opodatkowania, obowiązek podatkowy powstaje z chwilą powołania się przez podatnika przed organem podatkowym na fakt nabycia.

### Sprawdź, kiedy powstanie Twój obowiązek podatkowy

Pamiętaj: Jeżeli umowa darowizny jest zawierana u notariusza, to u niego płacisz podatek lub stosuje on zwolnienie od podatku. Umowy darowizny nieruchomości (działki, mieszkania albo garażu) – trzeba dokonać w formie aktu notarialnego.

## Jak obliczyć podatek

Podatek obliczany jest od czystej wartości majątku przekraczającej kwoty wolne dla poszczególnych grup podatkowych.

Grupę podatkową ustalisz według Twojego osobistego stosunku pokrewieństwa lub powinowactwa do darczyńcy.

### Z jakiego zwolnienia skorzystać

- Zwolnienie dla najbliższej rodziny,
- Ulga mieszkaniowa,
- Zwolnienie z tytułu nabycia gospodarstwa rolnego.

## Jaki formularz wypełnić

Zeznanie podatkowe o nabyciu rzeczy lub praw majątkowych **SD-3** składasz właściwemu naczelnikowi urzędu skarbowego gdy:
- Łączna wartość majątku nabytego przez Ciebie ostatnio od tej samej osoby w okresie 5 lat, poprzedzających rok, w którym nastąpiło ostatnie nabycie, przekracza kwotę wolną od podatku;
- Jesteś osobą najbliższą (małżonkiem, zstępnym, wstępnym, pasierbem, rodzeństwem, ojczymem albo macochą) i nie spełniłeś warunków do skorzystania ze zwolnienia podatkowego na podstawie art. 4a ustawy, tj. nie zgłosiłeś w terminie 6 miesięcy nabytych rzeczy lub praw majątkowych, a w przypadku gdy przedmiotem nabycia tytułem darowizny lub polecenia darczyńcy były środki pieniężne dodatkowo nie udokumentowałeś ich otrzymania dowodem przekazania na Twój rachunek płatniczy, Twój rachunek, inny niż płatniczy, w banku lub spółdzielczej kasie oszczędnościowo-kredytowej lub przekazem pocztowym.
Załącznik **SD-3/A** (Informacja o pozostałych podatnikach) lub kolejne załączniki należy wypełnić i dołączyć do zeznania podatkowego **SD-3** w przypadku, gdy podatnicy spełniają warunki do złożenia wspólnego zeznania podatkowego. Składa się go wyłącznie w przypadku nabycia tych samych rzeczy i praw majątkowych na współwłasność, w równych udziałach i tej samej wartości, a także tym samym tytułem (np. dwie osoby otrzymają tytułem darowizny samochód na współwłasność w tych samych udziałach).
W przypadku składania zeznania drogą elektroniczną, informacja **SD-3/A** składana jest jako odrębny formularz.

### Kiedy nie składasz zeznania

Nie musisz składać zeznania, gdy:
- Wartość rynkowa darowizny nie przekracza kwoty wolnej od podatku (z uwzględnieniem zasady kumulacji wartości majątku nabytego od tej samej osoby w ciągu 5 lat poprzedzających ostatnie nabycie),
- Darowizna została dokonana w formie aktu notarialnego.

## Co musisz przygotować

Do zeznania dołącz dokumenty, które mają wpływ na określenie podstawy opodatkowania i potwierdzają:
- Co dostajesz (np. samochód, obraz, pieniądze), a także od kogo i jaki stopień pokrewieństwa lub powinowactwa łączy Cię z darczyńcą,
- Że darczyńca był właścicielem majątku, który Ci przekazuje (np. umowa sprzedaży samochodu albo dowód rejestracyjny).

## W jaki sposób możesz złożyć dokumenty

Dokumenty możesz złożyć:
- Elektronicznie w serwisie e-Urząd Skarbowy w zakładce e-Deklaracje, dla zalogowanych użytkowników konta osoby fizycznej nie wymagają podpisu danymi autoryzującymi ani podpisu kwalifikowanego, lub
- Elektronicznie w usłudze e-Deklaracje, podpisując je danymi autoryzacyjnymi albo kwalifikowanym podpisem elektronicznym, albo
- Papierowo, bezpośrednio we właściwym miejscowo urzędzie skarbowym albo w innym, dowolnym urzędzie skarbowym (z wyłączeniem wyspecjalizowanych urzędów skarbowych) lub za pośrednictwem operatora pocztowego.
Formularze podatkowe **SD-3** i załącznik **SD-3/A**, **SD-Z2** są dostępne na stronie podatki.gov.pl jako formularze online oraz do wydruku.

## Kiedy i komu złożyć dokumenty

Zeznanie podatkowe o nabyciu rzeczy lub praw majątkowych **SD-3** (lub z załącznikami **SD-3/A**) wraz z pozostałymi dokumentami składasz właściwemu naczelnikowi urzędu skarbowego w ciągu 1 miesiąca od dnia powstawia obowiązku podatkowego.
Sprawdź, który organ podatkowy jest właściwy w sprawach nabycia spadku.

## Termin i sposób zapłaty podatku

Zapłata podatku następuje po doręczeniu podatnikowi decyzji z ustaloną kwotą podatku. Decyzja jest wydawana w oparciu o informacje zawarte w zeznaniu podatkowym oraz zgromadzone w toku postępowania podatkowego, gdy wartość rynkowa nabytych rzeczy lub praw majątkowych przekroczy kwotę wolną od podatku.
Podatek należy wpłacić w ciągu 14 dni od odebrania decyzji na rachunek bankowy właściwego urzędu skarbowego. Czynności tej możesz dokonać za pośrednictwem e-Urzędu Skarbowego.
